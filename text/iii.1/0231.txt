триває цей період вирівнення, виникає друга потреба — збільшити вкладуваний капітал; залежно від ступеня цього зростання капіталу, капіталіст буде спроможний ужити до праці при нових умовах частину занятого раніше числа робітників, а, може, навіть усіх або й більше, ніж раніш, число робітників, отже виробляти ту саму або більшу масу зиску.

Розділ чотирнадцятий
ПРОТИДІЮЧІ ПРИЧИНИ

Якщо взяти до уваги величезний розвиток продуктивних сил суспільної праці навіть тільки за останні 30 років, порівняно з усіма попередніми періодами, особливо якщо взяти до уваги величезну масу основного капіталу, який, крім власне машин, входить у сукупність суспільного процесу виробництва, то замість тієї трудності, якою досі займались економісти, а саме — трудності пояснити падіння норми зиску, виникає протилежна трудність, а саме — трудність пояснити, чому це падіння не є більшим або швидшим. Тут мусять діяти протилежні впливи, які перехрещують і знищують вплив загального закону і надають йому характеру тільки тенденції, через що ми й назвали
падіння загальної норми зиску тенденцією до падіння. Найзагальніші з цих причин такі: І.

І.    Підвищення ступеня експлуатації праці

Ступінь експлуатації праці, привласнення додаткової праці І додаткової вартості підвищується зокрема за допомогою здовження робочого дня та інтенсифікації праці. Ці обидва пункти докладно висвітлені в книзі І при дослідженні виробництва абсолютної й відносної додаткової вартості. Існує багато таких моментів інтенсифікації праці, які передбачають зростання сталого капіталу порівняно із змінним, отже, падіння норми зиску — наприклад, коли робітникові доводиться доглядати за більшим числом машин. Тут — як і при більшості способів, що служать для виробництва відносної додаткової вартості — ті самі причини, які викликають зростання норми додаткової вартості, можуть,— якщо розглядати дані величини всього застосовуваного капіталу,— викликати падіння маси додаткової вартості. Але існують інші моменти інтенсифікації, як, наприклад, прискорена швидкість машин; останні при цьому за той самий час споживають, правда, більше сировинного матеріалу, але щодо основного капіталу, то, хоч машини й зношуються швидше, однак це ніяк не зачіпає відношення їх вартості до ціни тієї праці, яка приводить їх у рух. Але особливо збільшує масу привласнюваної